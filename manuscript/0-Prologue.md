# Önsöz 

Bundan yaklaşık olarak 10 yıl önce ilk programımı yazdığımda yaşadığım mutluluğu tarif etmem imkansız. Hala yeni bir şeyler geliştirirken aynı heyecanı yaşıyor ve yaptığım işten keyif alıyorum. 

Ancak yazılım hayatım boyunca bir noktadan sonra tekrar tekrar aynı işi yaptığımın farkına vardım. Bu sorunu aşmak için "Nasıl yazdığım kodları pratik bir şekilde yeniden kullanabilirim?" sorusunu kendime yönelttim. Her zaman olduğu gibi yalnız değildim ve benden daha önce de bu sorunun sorulduğunu öğrendim.

Bu e-kitapta birlikte bu sorunun çözümlerinden sadece biri olan paket tabanlı mimariyi inceleyeceğiz. Neden gerekli olduğu, ne gibi kolaylıklar sağladığı ve nereden başlanması gerektiği gibi konular tek tek irdelenecektir. 

Bu e-kitabı iyi bir şekilde kavrayabilmek için daha önce PHP ile uygulama geliştirmiş olmanızı tavsiye ederim. E-kitap, PHP'yi bilmeyen geliştiriciler için uygun değildir. 

Yazım süresince kararsız kaldığım bir diğer konu ise **Git** kullanımının e-kitap kapsamına dahil olup olmamasıdır. Uzun bir düşünme sürecinden sonra, asıl konudan çok sapacağımız için ***Git*** kullanımını kapsama dahil etmeme kararı aldım. Bu da e-kitap okuyucularının, temel ***Git*** kullanımını biliyor olmalarını gerektirmektedir. 

Umarım benim yazarken aldığım keyfi siz de okurken alabilirsiniz ve sizin için faydalı bir döküman olur. Bu çalışma hakkındaki tüm fikir, öneri ve görüşlerinizi **i.ozguradem@gmail.com** e-posta adresine ya da **@iozguradem** Twitter hesabına bildirebilirsiniz.

Ocak 2015
